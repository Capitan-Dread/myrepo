
https://www.agenziaentrate.gov.it/wps/content/Nsilib/Nsi/Servizi/ServiziTrasversali/Altri/Sid2/Modalita+trasmissione+SID/Trasmissione+via+FTP/Modalita+colloquio+piattaforma+FTP/?page=servizitrasversali

--------------------------------------------------------------------------





                    Modalità di colloquio piattaforma FTP




In caso di utilizzo del canale FTP, le cui specifiche tecniche sono riportate nelle Modalità di colloquio piattaforma FTP, l’Ente Esterno deve esporre un proprio FTP Server e comunicare le relative credenziali d’accesso per essere raggiunto dal client FTP dell’Agenzia delle Entrate.

In questo caso l’Agenzia delle Entrate opera in modalità client :

prende in carico i flussi di dati provenienti dalla periferia che rispondono agli standard di nomenclatura prevista per ogni servizio e provvede alla loro cancellazione dal server come certificazione della corretta acquisizione. In questo modo l’utente può verificare l’effettiva presa in carico da parte dell’Agenzia dei flussi inoltrati a fronte della cancellazione dal proprio server FTP dei relativi file effettuata automaticamente dal SID al termine dell’operazione di prelievo
invia in periferia i flussi di dati in uscita e come certificazione del corretto invio dei dati provvede al “Rename” del file spedito secondo la nomenclatura prevista per ogni specifico servizio.


-------------------------------------------------------------------------


L’interscambio dei dati con i soggetti esterni all’Agenzia delle Entrate
avviene utilizzando un sistema di trasmissione dati tra terminali remoti basato
su protocollo di colloquio “File Transfer Protocol (FTP)” su rete pubblica
(Internet) o SPC infranet, mediante un server FTP (nodo).
Il servizio di trasmissione e ricezione dati via FTP (Nativo e NON Cifrato come
ad esempio SFTP) gestito dall’Agenzia delle Entrate è funzionante 24 ore al
giorno, per tutti i giorni della settimana, comprese le festività.
La modalità di scambio dati prevede che l’Agenzia delle Entrate operi sempre in
modalità client; in particolare:
l’Agenzia delle Entrate invia in periferia i flussi di dati in uscita e come
certificazione del corretto invio dei dati provvederà al “Rename” del file
spedito; l’Agenzia delle Entrate prende in carico i flussi di dati provenienti
dalla periferia, provvedendo alla loro cancellazione dal server come
certificazione della corretta acquisizione dei dati.
L’Ente Esterno dovrà esporre un FTP Server e comunicare le sue credenziali
d’accesso.

Collegamento di Rete

Per consentire ad Enti Esterni lo scambio massivo di dati con l’Agenzia delle
Entrate, è stata predisposta una infrastruttura di accoglienza che utilizza il
protocollo FTP su dorsali pubbliche (Internet e SPC Infranet) per realizzare lo
scambio dati in oggetto.
In particolare, la piattaforma utilizza un client FTP in grado di connettersi a
server FTP esposti su Internet o su SPC Infranet, utilizzando le porte
classiche 20 e 21, in modalità “active mode”.
Per realizzare la connessione l’Ente Esterno deve quindi attestare ed esporre
sulla dorsale pubblica un server FTP, in grado di essere raggiunto dal client
FTP dell’Agenzia delle Entrate. In base a considerazioni proprie dell’Ente
circa le policy di sicurezza da implementare sullo specifico scambio di dati
massivo, l’Ente può decidere di utilizzare server condivisi con altre
applicazioni, oppure server dedicati in maniera esclusiva a tale scambio.
La scelta di utilizzare il protocollo FTP standard, evitando le varie
implementazioni di protocolli ibridi con cifratura integrata (come FTPs, ovvero
“FTP over SSL”, oppure sFTP, ovvero “FTP over SSH”), è giustificata dalle
propedeutiche attività di cifratura e firma digitale dei file scambiati,
attività che garantiscono riservatezza, autenticazione, integrità, e
non-ripudio dei dati. La protezione del canale trasmissivo (su cui viaggiano in
chiaro sia i parametri di apertura del canale stesso che i comandi ftp
inoltrati) viene garantita invece dall’utilizzo della tecnologia VPN IPsec in
modalità site-to-site, che crea un circuito privato virtuale sicuro attraverso
le dorsali pubbliche.

Ciascun Ente o Nodo dovrà configurare la propria VPN utilizzando apparati che
supportino l’intera suite di protocolli IPsec, standard “de facto” per la
realizzazione di VPN con caratteristiche avanzate. In particolare, gli apparati
dovranno poter essere configurati in modo da implementare la modalità
site-to-site.
Gli apparati terminatori VPN con IPsec (o “IPsec peers”, situati nelle due sedi
che devono attivare un tunnel per la cifratura dei pacchetti in transito), in
fase di negoziazione delle Security Association si autenticheranno tramite PSK
(pre-shared key, nota ad entrambi i gateway ed inserita nella sola fase di
configurazione iniziale). Non è invece prevista una mutua autenticazione dei
gateway tramite certificati.
Tutti i parametri di configurazione del tunnel IPsec, in particolare i piani di
indirizzamento privato con cui dovranno presentarsi i server FTP degli Enti o
Nodi e quello utilizzato dal client FTP dell’Agenzia, saranno stabiliti
dall’Agenzia delle Entrate e forniti ai tecnici incaricati della configurazione
dell’apparato terminatore VPN presso l’Ente o Nodo.
Sarà cura e responsabilità dell’Ente o Nodo individuare, utilizzare e
configurare apparati terminatori VPN compatibili con gli analoghi apparati
attestati in Agenzia, previo invio, tramite apposito modulo, delle informazioni
inerenti l’apparato che si intende usare. Oltre ai nominativi dei referenti
tecnici responsabili delle attività di configurazione e test, su tale modulo
dovranno essere elencate le caratteristiche dell’apparato (marca, modello,
release del firmware e/o versione del sistema operativo), oltre ai parametri di
configurazione supportati e all’IP pubblico esposto dall’apparato. In base a
tali informazioni, saranno successivamente concordati eventuali ottimizzazioni
della configurazione, e potranno iniziare i test di connettività IPsec
(negoziazione delle Security Association, instaurazione del canale cifrato,
verifica della reciproca raggiungibilità TCP/IP).
Una volta completati con successo i test di connettività IPsec tra gli apparati
terminatori VPN, l’Agenzia considererà “validata” la relativa configurazione,
che rimarrà congelata sugli apparati dell’Agenzia. Si richiede che, lato Ente o
Nodo, si usi analoga accortezza per minimizzare eventuali problemi durante la
fase di produzione. Si richiede inoltre che eventuali modifiche alla
configurazione dell’apparato terminatore VPN presso l’Ente o Nodo vengano
comunicate all’Agenzia, per poter innescare ulteriori fasi di test ed una nuova
procedura di validazione del collegamento.
Infine, per le Pubbliche Amministrazioni o Enti con esposizione su entrambe le
dorsali pubbliche (SPC Infranet e Internet), ferme restando le indicazioni
vigenti sull’utilizzo di SPC per le connessioni tra Pubbliche Amministrazioni,
si sottolinea la necessità dell’utilizzo di piani di indirizzamento pubblici
congruenti con i piani assegnati su SPC Infranet.
Infatti, proprio perché l’infrastruttura consente l’utilizzo di entrambe le
dorsali (Internet e SPC Infranet), occorre che, qualora si impieghi la dorsale
Internet, si usino esclusivamente IP esterni al range SPC assegnato all’Ente
stesso, onde evitare il routing asimmetrico (le risposte a pacchetti arrivati
da Internet verrebbero inoltrate su SPC Infranet, con conseguente
malfunzionamento dello scambio dati).

Attivazione del nodo

L’attivazione del nodo è subordinata alla verifica tecnico-funzionale ed alla
conseguente certificazione rilasciata dal SID relativa al corretto
funzionamento del colloquio tra i sistemi.
In particolare dopo aver completato le prove di instaurazione della connessione
VPN ed i test di raggiungibilità IP, si procederà ai test relativi alla
funzionalità del canale FTP, con prove di scambio dati tra il client presso
l’Agenzia ed il server FTP presso l’Ente o Nodo. In questa fase si
verificheranno le corrette configurazioni di eventuali apparati di sicurezza
(sonde IPS e firewall) che dovranno permettere il relativo traffico, e le
eventuali funzionalità di NAT loro delegate. Il nodo verrà considerato attivato
quando il client FTP dell’Agenzia sarà in grado di raggiungere il server FTP
dell’Ente o Nodo, sarà autenticato ed autorizzato ad accedere alla directory
dedicata all’Agenzia, potrà inoltrare i comandi necessari allo scambio dati e
si potrà verificare il trasferimento corretto e completo di file anche di
grandi dimensioni. Al termine di queste prove, effettuate con esito positivo,
l’Agenzia delle Entrate validerà l’intera infrastruttura relativa al
particolare Ente o Nodo.

Comunicazione dati tecnici per l’Attivazione del nodo

I dati tecnici necessari per l’instaurazione del collegamento del nodo, quali i
piani di indirizzamento pubblici e privati utilizzati da server e client FTP, i
parametri di configurazione del canale IPsec, i riferimenti dei tecnici
responsabili delle attività di configurazione e test, saranno scambiati tramite
moduli inviati per email.
I dati di configurazione maggiormente sensibili (la PSK e le credenziali
d’accesso al server FTP) saranno scambiati tra l’Ente e i referenti tecnici del
SID in fase di predisposizione del collegamento, utilizzando una modalità
sicura (busta sigillata e/o “de visu”). In tale fase saranno definite, altresì,
le variabili previste negli standard di nomenclatura dei file da scambiare
relative al Codice trasmissivo dall’Ente Esterno e al Codice flusso
trasmissivo.
Per la condivisione dei parametri di configurazione è necessario scarica il:

 Modulo per la condivisione delle informazioni relative al collegamento VPN di
Enti Esterni o Nodi con il SID

Informazioni sul sito dell'Agenzia delle Entrate

[AgenziaEnt]

L'Agenzia

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

  • Chi siamo
  • Amministrazione trasparente
  • Atti di notifica
  • Accesso civico
  • Vedi tutti i contenuti

Servizi

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

  • Correzione dati catastali
  • Controllo partita Iva
  • Archivio Vies
  • Verifica glifo
  • Vedi tutti i servizi

Strumenti

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

  • Software di compilazione
  • Modelli
  • Specifiche tecniche
  • Codici tributo
  • Vedi tutti gli strumenti

Sede Legale

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

Agenzia delle Entrate - via Giorgione n. 106, 00147 Roma
Codice Fiscale e Partita Iva: 06363391001

Contatti e assistenza

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

  • Call center, web mail e prenotazione appuntamenti
  • Siti regionali

Seguici su

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

  • Facebook
  • Twitter
  • Linkedin
  • Youtube
  • RSS

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

Altre informazioni

  • Link utili
  • Archivio
  • Privacy e note legali

DCSIMG

[matomo]

